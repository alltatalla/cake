<p>Demokrati är grekiska och betyder folkstyre. Demokrati är en oantastlig tanke som alla goda krafter är överens om, men för det mesta så lämnar implementationen en hel del i övrigt att önska. Ofta handlar det mer om att styra över folk än om folk som styr över sig själva. Hur har det blivit så och vad skulle det innebära om folk fick styra sig själva? Hur kan vi göra för att införa verklig demokrati?</p>

<p>Den första av dessa frågor. Dagens representativa borgerliga demokrati har vuxit fram ur medeltidens feodalsamhälle, sida vid sida med det kapitalistiska system vi nu lever under. Rösträtten var från början begränsad till den ägande klassen och kvinnor var helt exkluderade. Sakta men säkert har arbetarrörelsen och den feministiska rörelsen tvingat sig till utrymme i systemet och rösträtten har utvidgats till att gälla alla vuxna. Grundtanken att de flesta människor inte klarar av att styra sig själva har dock alltid levt kvar och att människor skall representeras av en politikerklass snarare än ges utrymme att bestämma själva har alltid tagits för given. Resultatet är att folk får rösta en gång var fjärde år och alternativen begränsas genom olika spärrar mot småpartier och bristande ekonomiskt stöd till de mindre alternativen. För att kunna bilda ett nytt politiskt parti behöver du antingen få ekonomiskt stöd av något kapitalstarkt intresse eller växa till mycket sakta och kontrollerat, genom idogt arbete, där eventuella samhällsomstörtande kanter sakta kan skavas av.</p>

<p>Men hur skulle det kunna se ut i stället? Det stora problemet med den representativa demokratin är att väljare görs ansvariga för sina politikers beslut genom att de tilldelas ett direkt mandat att företräda folket, men inflytandet saknas helt mellan valen. Inte heller kan ansvar utkrävas av politikerna då det inte är möjligt för folket att återkalla mandaten. Demokratin är också begränsad till ett mycket litet antal särskilt utpekade beslutsområden. Arbetslivet där de flesta av oss spenderar en tredjedel av våra liv är t.ex. helt uteslutet från demokratins kontroll, så även produktionen av varor och tjänster, här är vi utelämnade åt företag. Att säga precis hur ett fullständigt demokratiskt samhälle ska se ut är svårt, för det är något helt nytt, men givet är att den demokratiska kontrollen över samhället måste utökas till att gälla alla viktiga beslutsområden så att inte enskilda kapitalstarka individer eller juridiska personer kan bestämma över viktiga delar av våra liv. Vidare måste varje människa som företräder en annan leva i vetskapen att det bara är möjligt att representera någon annan så länge representanten åtnjuter de representerades förtroende, om det förtroendet naggas i kanten eller förbrukas måste representantens mandat kunna återkallas av de representerade när helst de önskar.</p>

<p>Det är tydligt att den representativa demokratin och kapitalismen aldrig kommer avskaffa sig själva. Oavsett om vi tycker att det är viktigt att delta i de allmänna valen (pest är trots allt betydligt bättre än kolera) eller om vi väljer att bojkotta valen för att vi inte vill legitimera ett i grunden odemokratiskt styrelseskick får vi inte blunda för att demokrati aldrig kommer vinnas genom valsedeln. Vi måste istället skapa det utrymme vi behöver för att leva och utvecklas som människor själva, på våra arbetsplatser, i våra bostadsområden och  i våra skolor. Vi kan börja enkelt genom att ta makten över våra trädgårdar och gerillaodla på hyresvärdens gräsmatta, vi kan självreducera priset på kollektivtrafik genom solidaritetskassor och vi kan hjälpa varandra med varandras problem genom att skapa sociala center. Vi kan hjälpa varandra att utvecklas som människor genom att starta egna kulturhus. På våra arbetsplatser och skolor kan vi strejka, inte i första hand för att höja våra löner och skaffa bättre förmåner (även om det också är viktigt förstås), utan för att skaffa oss demokratisk kontroll över våra liv. Endast genom att själva börja bygga upp verkligt demokratiska institutioner som kan ersätta de som kapitalismen skapat för att kontrollera oss kan vi börja ta makten över våra liv och därmed uppnå vårt mål, att få leva i frihet som fullständiga människor med möjlighet att själva bestämma över våra liv. Den ryske anarkisten Mikhail Baukin sa en gång: ”varje människas frihet är oändlig, tills den möter en annan människas lika stora frihet”, och det är så vi vill ha det, aatt lla människor lever tillsammans i frihet med fullständig respekt för alla andra.</p>
