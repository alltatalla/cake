<p>Demokrati är grekiska och betyder folkstyre. Det betyder inte: "röstning var fjärde år". Demokrati är en fin ide som de flesta säger sig vilja ha, men för det mesta blir det ändå inte så bra. Ofta handlar det mer om att styra över folk än om folk som styr över sig själva. Hur har det blivit så och vad skulle det innebära om folk fick styra sig själva? Hur kan vi göra för att införa verklig demokrati?</p>

<p>Den första av dessa frågor är enkel att besvara. Dagens representativa demokrati har vuxit fram ur medeltidens feodalsamhälle, sida vid sida med det kapitalistiska system vi nu lever under. Rösträtten var från början begränsad till den ägande klassen och kvinnor var helt exkluderade. Sakta men säkert har arbetarrörelsen och den feministiska rörelsen tvingat till sig utrymme i systemet och rösträtten har utvidgats till att gälla alla vuxna. Grundtanken att de flesta människor inte klarar av att styra över sig själva har dock alltid levt kvar. Att människor skall representeras av en politikerklass snarare än att ges utrymme att bestämma själva har alltid tagits för given. Resultatet är att vi får rösta en gång var fjärde år i val där alternativen begränsas genom olika spärrar mot småpartier. För att kunna bilda ett nytt politiskt parti behöver du antingen få ekonomiskt stöd av något kapitalstarkt intresse eller växa mycket sakta, där eventuella radikala kanter kan skavas av.</p>

<p>Ett grundproblem med den representativa demokratin är att väljare görs ansvariga för "sina" politikers beslut genom att de tilldelas ett direkt mandat att företräda dem, men inflytandet saknas helt mellan valen. Inte heller kan ansvar utkrävas av politikerna då det inte är möjligt för väljarna att återkalla mandaten. Demokratin är också begränsad till ett mycket litet antal, särskilt utpekade, beslutsområden. Arbetslivet där de flesta av oss spenderar en tredjedel av våra liv är t.ex. helt uteslutet från demokratins kontroll, så även produktionen av varor och tjänster. I dessa domäner är är vi utelämnade åt företag och kapitalägare; vår tids feodalsystem. Tills den dag vi äger alla medel för vår produktion och försörjning tillsammans och fattar alla beslut på jobbet gemensamt är folkstyret otillräckligt.</p>

<p>Men hur skulle det kunna se ut i stället? Att detaljerat beskriva hur ett fullständigt demokratiskt samhälle kan fungera är svårt, för det är något helt nytt. Vi måste pröva oss fram ett steg i taget. Givet är att den demokratiska kontrollen över samhället måste utökas till att gälla alla viktiga beslutsområden, så att inte enskilda kapitalstarka individer eller juridiska personer kan bestämma över viktiga delar av våra liv. Vidare måste varje människa som företräder en annan leva i vetskapen att det bara är möjligt att representera någon annan så länge representanten åtnjuter de representerades förtroende, om det förtroendet förbrukats måste representantens mandat kunna återkallas av de representerade när helst de önskar.</p>

<p>Det är tydligt att den representativa demokratin och kapitalismen aldrig kommer avskaffa sig själva. Oavsett om vi tycker att det är viktigt att delta i de allmänna valen (pest är trots allt betydligt bättre än kolera) eller om vi väljer att bojkotta valen för att vi inte vill legitimera ett i grunden odemokratiskt styrelseskick får vi inte blunda för att demokrati aldrig kommer vinnas genom valsedeln. Vi måste istället skapa det utrymme vi behöver för att leva och utvecklas som människor själva, på våra arbetsplatser, i våra bostadsområden och i våra skolor. Vi kan börja enkelt genom att ta makten över våra trädgårdar och gerillaodla på hyresvärdens gräsmatta, vi kan självreducera priset på kollektivtrafik genom solidaritetskassor och vi kan hjälpa varandra med vardagens problem genom att skapa sociala center. Vi kan hjälpa varandra att utvecklas som människor genom att <a href="http://www.cyklopen.se/">starta egna kulturhus</a>. På våra arbetsplatser och skolor kan vi strejka, inte i första hand för att höja våra löner och skaffa bättre förmåner (även om det också är viktigt), utan för att skaffa oss demokratisk kontroll över våra liv.</p>

<p>Endast genom att själva börja bygga upp verkligt demokratiska institutioner som kan ersätta de som politikerklassen och kapitalismen skapat för att kontrollera oss med kan vi börja ta makten över våra liv. Endast så kan vi uppnå vårt mål; att få leva i frihet som fullständiga människor med möjlighet att själva bestämma över våra liv.</p>


 Den ryske anarkisten Mikhail Baukin sa en gång: ”varje människas frihet är oändlig, tills den möter en annan människas lika stora frihet”, och det är så vi vill ha det, aatt lla människor lever tillsammans i frihet med fullständig respekt för alla andra.</p>
