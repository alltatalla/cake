<h2>Allt åt alla <span class="glyphicon glyphicon-heart" style="position:relative; top:4pt; color: #f00;"></span> folkstyre
<br/>
<small>&mdash; Det är kapitalismen som är hotet mot demokratin</small>
</h2>

<p><em><b><a href="http://alltatalla.com/stockholm">Allt åt alla Stockholm</a></b> har gjort det här spelet för att påminna dig om en rätt viktig sak. Hur du än röstar i riksdagsvalet blir du inte av med kapitalismen och dess systematiska underskott av demokratiskt inflytande. Vi vill ha mer demokrati och mer frihet, vi vill ha revolution och folkstyre på riktigt!</em></p>

<hr />

<p>Demokrati är grekiska och betyder folkstyre. Det betyder inte "röstning var fjärde år". Demokrati är en fin ide som de flesta säger sig eftersträva, men trots det lämnar implementationen alltid en hel del i övrigt att önska. Ofta handlar det mer om att styra över folk än om folk som styr över sig själva. Hur har det blivit så och vad skulle det innebära om vi fick styra oss själva? Hur kan vi göra för att införa verklig demokrati?</p>

<blockquote class="blockquote-reverse">
  <p>Ofta handlar det mer om att styra över folk än om folk som styr över sig själva.</p>
</blockquote>

<p>Den första av dessa frågor är enkel att besvara. Dagens representativa demokrati har vuxit fram ur medeltidens feodalsamhälle, sida vid sida med det kapitalistiska system vi nu lever under. Rösträtten var från början begränsad till den ägande klassen och kvinnor var helt exkluderade. Sakta men säkert har arbetarrörelsen och den feministiska rörelsen tvingat till sig utrymme i systemet och rösträtten har utvidgats till att gälla alla vuxna. Grundtanken att vi inte klarar av att styra över oss själva har dock alltid levt kvar. Att människor skall representeras av en politikerklass snarare än ges utrymme att bestämma själva har alltid tagits för given. Resultatet är att vi får rösta en gång var fjärde år, i val där alternativen är högst begränsade, på politiker som varken kan eller vill överge parlamentarismen för något mer demokratiskt.</p>

<blockquote>
  <p>Grundtanken att vi inte klarar av att styra över oss själva har dock alltid levt kvar.</p>
</blockquote>

<p>Ett grundproblem med den representativa demokratin är att väljare görs ansvariga för "sina" politikers beslut genom att de tilldelas ett direkt mandat att företräda dem, men inflytandet saknas helt mellan valen. Inte heller kan ansvar utkrävas av politikerna direkt, då det inte är möjligt för väljarna att återkalla mandaten.</p>

<p>Vår nuvarande variant av demokrati är begränsad till ett mycket litet antal, särskilt utpekade, beslutsområden. Arbetslivet, där de flesta av oss spenderar en tredjedel av våra liv hålls t.ex. helt utanför demokratins kontroll. Det samma gäller produktionen av varor och tjänster. I dessa domäner förväntas vi underkasta oss företags och kapitalägares makt, det är odemokratiskt och vår tids feodalsystem.</p>

<blockquote>
<p>Tills den dag vi äger alla medel för vår lycka och försörjning tillsammans och fattar alla beslut på jobbet gemensamt, är folkstyret otillräckligt.</p>
</blockquote>

<p>Så, vad är alternativet? Att detaljerat beskriva hur ett fullständigt demokratiskt samhälle kan fungera är svårt, för det är något helt nytt. Vi måste pröva oss fram ett steg i taget. Givet är att den demokratiska kontrollen över samhället måste utökas till att gälla alla viktiga beslutsområden, så att inte enskilda kapitalstarka individer eller företag kan bestämma över viktiga delar av våra liv. Vidare måste varje människa som företräder en annan förstå att det bara är möjligt att representera någon så länge representanten åtnjuter de representerades förtroende, om det förtroendet förbrukats måste representantens mandat kunna återkallas av de representerade när helst de önskar.</p>

<p>Det är tydligt att den representativa demokratin och kapitalismen aldrig kommer avskaffa sig själva. Oavsett om vi tycker att det är viktigt att delta i de allmänna valen (pest är trots allt betydligt bättre än kolera) eller om vi väljer att bojkotta valen för att vi inte vill legitimera ett i grunden odemokratiskt styrelseskick får vi inte blunda för att demokrati aldrig kommer vinnas genom valsedeln. Vi måste istället skapa det utrymme vi behöver för att leva och utvecklas som människor själva, på våra arbetsplatser, i våra bostadsområden och i våra skolor. Vi kan börja enkelt genom att ta makten över våra trädgårdar och gerillaodla på hyresvärdens gräsmatta, vi kan självreducera priset på kollektivtrafik genom <a href="http://planka.nu/">solidaritetskassor</a> och vi kan hjälpa varandra med vardagens problem genom att skapa sociala center. Vi kan hjälpa varandra att utvecklas som människor genom att <a href="http://www.cyklopen.se/">starta egna kulturhus</a>. På våra arbetsplatser och skolor kan vi <a href="https://www.sac.se/">organisera oss</a> och strejka, inte i första hand för att höja våra löner och skaffa bättre förmåner (även om det också är viktigt), utan för att skaffa oss demokratisk kontroll över våra liv.</p>

<blockquote class="blockquote-reverse">
  <p>Den representativa demokratin och kapitalismen kommer aldrig avskaffa sig själva och verklig demokrati kommer aldrig vinnas genom valsedeln.</p>
</blockquote>


<p>Endast genom att själva bygga upp verkligt demokratiska institutioner som kan ersätta de som politikerklassen och kapitalismen skapat för att kontrollera oss med kan vi börja ta makten över våra liv. Endast så kan vi uppnå vårt mål; att få leva i frihet som fullständiga människor med möjlighet att själva bestämma över våra liv.</p>

<p>Om du är intresserad av att få mer information om <a href="http://alltatalla.com/stockholm">Allt åt alla Stockholm</a>, kanske komma på ett informationsmöte eller sjäv kasta dig in i kampen som aktivst, får du gärna kontakta oss på <a href="http://alltatalla.com/kontakt">websidan</a>, <a href="https://www.facebook.com/AaASthlm">Facebook (@AaASthlm)</a> eller <a href="https://twitter.com/AaASthlm">Twitter (@AaASthlm)</a>.